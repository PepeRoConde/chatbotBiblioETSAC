gl
es
en
gl
es
en
UDC
A Cátedra Epifanio Campo emite o fallo para premiar as mellores propostas multimedia para divulgar os valores da economía circular
Nota de prensa
17/12/25 12:47
Institucional
O tribunal concedeulle o Primeiro Premio de Divulgación Científica Epifanio Campo ao traballo desenvolvido por Paloma Funes García e recoñeceu con dous accésits a orixinalidade e a capacidade de divulgación e sensibilización doutras dúas propostas.
Tamén destacou a calidade dos traballos presentados, nos que participaron 13 estudantes de grao, máster e programa de doutoramento da Universidade da Coruña con interesantes propostas.
A Coruña, 17 de decembro de 2025.- O tribunal do III Premio de Divulgación Científica Epifanio Campo vén de emitir o fallo deste galardón, promovido pola Cátedra Epifanio Campo da Universidade da Coruña, co obxectivo de promover a investigación e o coñecemento no ámbito da economía circular dentro do colectivo universitario.
O premio principal, dotado con 1.200 euros, foi concedido a Paloma Funes García. Trátase dunha coidada proposta audiovisual na que a alumna propón unha reflexión sobre se é posible construír de forma máis rápida, eficiente e respectuosa co medio ambiente e propón unha alternativa coa impresión 3D de formigón con materiais sostibles. Tamén se concederon accésits en diferentes categorías: a que recoñece a orixinalidade da proposta multimedia, dotada con 300 euros, foi para o traballo de Blanca Fernández Amado. Mentres que o accésit que premia a capacidade de divulgación e sensibilización da proposta multimedia, e dotado tamén con 300 euros, foi para a proposta de Carla Pérez Paz.
O tribunal estivo formado, en representación do grupo Rodonita, promotor da Cátedra Epifanio Campo, polo conselleiro delegado da compañía, Jacobo Campo; o director xeral de Rodonita Medio Ambiente, Antonio Roncero, e o director de Comunicación do grupo, Carlos Luis Rodríguez. Representando á Universidade da Coruña participaron a directora da Cátedra Epifanio Campo, María de la Paz Mateo; a coordinadora da Unidade de Divulgación Científica e Cultural da UDC, Yolanda Golías Pérez, e a responsable de Comunicación do Campus Industrial de Ferrol, Iolanda Fernández. Todos os membros coincidiron en resaltar a alta calidade dos proxectos presentados a esta convocatoria.
A terceira edición deste premio, co que se lle rende homenaxe a Epifanio Campo, pioneiro no ámbito da economía circular e a xestión ambiental e fundador do Grupo Rodonita, contou coa participación de 13 estudantes de grao, máster e programa de doutoramento da Universidade da Coruña. Os proxectos presentados en distintos formatos (fotografía, infografía ou vídeo) buscaban a divulgación de aspectos científicos relacionados coa economía circular, a auga, a enerxía e a xestión e valorización dos residuos industriais. Destas propostas multimedia valoráronse fundamentalmente a calidade técnica e artística, o guión, a orixinalidade, o enfoque divulgador da mensaxe e a súa capacidade de sensibilización. Esta iniciativa enmárcase co obxectivo fundamental da cátedra, que se centra no fomento da investigación, a formación e a divulgación no ámbito do medio ambiente, a sustentabilidade e a xestión de residuos. No caso deste premio, a finalidade é impulsar e recoñecer a participación do alumnado da Universidade da Coruña no ámbito da sustentabilidade e o coidado do medio ambiente.
Cátedra EPIFANIO CAMPO
O 14 de novembro de 2019, a Universidade da Coruña e o Grupo Rodonita subscribiron un Convenio de colaboración para o desenvolvemento da Cátedra Epifanio Campo, adscrita á Escola Politécnica Superior de Ferrol (EPEF). O seu ámbito de actuación é o medio ambiente, a xestión de residuos e a sostenibilidade. Os obxectivos da cátedra céntranse en promocionar todo tipo de actividades de formación, divulgación, investigación e transferencia de coñecemento, relacionadas coa xestión medioambiental.
Publicado por: Gabinete de Comunicación da UDC
Universidade da Coruña
Localización
Directorio telefónico
Sugerencias
Contacto con la ciudadanía
Mapa web
Aviso legal
Política de cookies
Portal de transparencia
Identidad corporativa
Oficina de Igualdad de Género
Perfil de contratante
Secretaría virtual estudiantes
Portal de noticias
Canal interno de información
Biblioteca universitaria
Instagram
YouTube
Linkedin
Calendarios
App Store
Google Play
RSS