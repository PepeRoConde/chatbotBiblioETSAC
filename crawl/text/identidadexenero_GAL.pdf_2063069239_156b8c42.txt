 
 
REGULAMENTO SOBRE O EXERCICIO DO DEREITO Á IDENTIDADE DE XÉNERO 
NA UNIVERSIDADE DA CORUÑA 
Aprobado polo Consello de Goberno na súa sesión do 28 de setembro de 2017 
Modificado polo Consello de Goberno na súa sesión do 30 de setembro de 2021 
 
PREÁMBULO 
O artigo 5 da Lei 2/2014, do 14 de abril, pola igualdade de tratamento e a non 
discriminación de lesbianas, gays, transexuais, bisexuais e intersexuais en Galicia 
dispón que co fin de garantir a plena igualdade por razón de orientación sexual e 
identidade de xénero, os poderes públicos poderán adoptar medidas específicas en 
favor das persoas lesbianas, gays, transexuais, bisexuais e intersexuais «destinadas a 
previr ou a compensar as desvantaxes que lles afectaren». 
Entre as medidas que a UDC pode adoptar para garantir o dereito á intimidade e o 
respecto á identidade de xénero das persoas que integran a comunidade universitaria 
encóntrase a garantía do dereito de todas as persoas de accederen aos servizos e á 
Administración universitaria de acordo coa súa identidade de xénero manifestada, o 
dereito a obter as acreditacións acordes coa identidade de xénero manifestada cando 
estas sexan precisas para acceder aos servizos universitarios, ao uso libre do nome 
elixido distinto do rexistral para todas as actuacións da UDC, á garantía da 
confidencialidade de todos os datos relativos á identidade de xénero e a que, 
igualmente, o exercicio deses dereitos non estea condicionado a diagnóstico, exame, 
intervención ou tratamento médico ningún. 
Artigo 1 
Todas as persoas que integran a comunidade universitaria teñen dereito a elixir e 
manifestar a súa identidade de xénero, de conformidade co que estabelece este 
regulamento. 
Artigo 2 
Nas súas relacións coa Universidade da Coruña, todas as persoas teñen dereito a 
acceder aos servizos e actividades universitarias de acordo coa identidade de xénero 
manifestada e co nome distinto do rexistral que, en correspondencia, indicaren. 
Este dereito exercerase por medio dunha comunicación persoal dirixida á Secretaría 
Xeral da UDC, sen necesidade de diagnóstico, exame, intervención ou tratamento de 
ningunha clase. 
Con independencia de que nas bases de datos da UDC se manteñan os datos de 
identidade rexistrais, en toda comunicación persoal ou publicación que a Universidade 
realice figurará o nome elixido e/ou, de ser o caso, o número do seu documento de 
identidade. 
A Universidade da Coruña garante a confidencialidade dos datos relativos á identidade 
de xénero das persoas integrantes da comunidade universitaria. 
  
Firmante: Universidade da Coruña - Q6550005J   URL de validación: https://sede.udc.gal/services/documents_validation  CSV: AKIMA40OV82C0FNS06UEVA9T
Este documento es copia auténtica de un documento custodiado por la Universidade da Coruña. Fecha de creación: 27/06/2022 10:32:57  Página 1 de un total de 2 página(s).


 
 
 
 
Artigo 3 
No caso de servizos ou instalacións diferenciadas por sexo, as persoas que exercesen 
o dereito regulado no artigo anterior accederán aos que se correspondan coa identidade 
de xénero manifestada, incluídos os aseos e vestiarios. 
Artigo 4 
A UDC facilitaralles a todas as persoas que así o soliciten acreditacións ou certificacións 
de identidade acordes co nome elixido de conformidade co previsto neste regulamento. 
Artigo 5 
A Unidade Universitaria de Atención á Diversidade (ADI) elaborará os protocolos e 
actividades formativas precisos para a efectividade dos dereitos recoñecidos neste 
regulamento. 
Disposición final única 
Este regulamento entrará en vigor o día a seguir da súa publicación no Taboleiro 
Electrónico Oficial da UDC. 
 
 
 
 
 
Firmante: Universidade da Coruña - Q6550005J   URL de validación: https://sede.udc.gal/services/documents_validation  CSV: AKIMA40OV82C0FNS06UEVA9T
Este documento es copia auténtica de un documento custodiado por la Universidade da Coruña. Fecha de creación: 27/06/2022 10:32:57  Página 2 de un total de 2 página(s).
