gl
es
en
gl
es
en
UDC
O Consello de Goberno da Universidade da Coruña aproba as súas contas para 2026 e dá o visto e prace ao novo regulamento electoral
Nota de prensa
16/12/25 14:16
Institucional
O órgano de Goberno da UDC vén de aprobar os orzamentos de 2026 cun total de 184,2 millóns de euros.
Na reunión do Consello de Goberno, aprobouse así mesmo o novo regulamento electoral, unha vez que xa entraron en vigor os Estatutos adaptados á LOSU.
Tamén foron aprobadas a Oferta de Emprego Público 2025 e a convocatoria de estabilización para o profesorado asociado.
A Coruña, 16 de decembro de 2025.- O Consello de Goberno da Universidade da Coruña vén de aprobar a proposta de orzamentos para 2026 por un total de 184,2 millóns de euros, o que supón un incremento nominal de 12,1 millóns de euros con respecto ao ano anterior. Unhas contas que tras este trámite serán trasladadas ao Consello Social para a súa aprobación definitiva.
Esta cifra vén determinada por dous factores diferenciados. Por unha banda, o crecemento de ingresos ordinarios (plan de financiamento e matrículas) que medran un moderado 3%, ao que se suma unha captación relevante de fondos finalistas adicionais, destacando a parte de investigación e o procedente do convenio co Concello da Coruña para a Cidade das TIC, que conta cun orzamento de 11,7 millóns de euros, dos que 3,5 corresponden á anualidade 2026.
No apartado de ingresos, destaca o procedente do Plan de Financiación do SUG, que representa o 68,2% do orzamento global, pasando dos 122 millóns en 2025 a 125,6 o próximo exercicio. Un incremento que inclúe a repercusión do 0,5% de incremento salarial aplicado xa en 2025, pero non os incrementos adicionais anunciados polo Estado para os empregados públicos.
A maior partida seguirá sendo a de persoal (Capítulo I) con 119,7 millóns de euros, o que supón un 65% do global. Neste capítulo salientan os máis de 2 millóns de euros do programa Maria Goyri, financiado polo Ministerio de Ciencia, Innovación e Universidades e a Consellería de Educación, Ciencia, Universidades e Formación Profesional para a estabilización de prazas de profesorado axudante doutor.
O investimento en investigación acada os 28 millóns de euros, fronte aos 24,8 do ano 2025 e en materia de infraestruturas destacan as partidas dirixidas ás obras de rehabilitación da Cidade das TIC, financiadas polo Concello da Coruña, e os 2,8 millóns para o inicio da construción do EI3 en Ferrol, financiado pola Xunta de Galicia. Así mesmo, as partidas de libre elección destinada a renovación de inmobles pasa de 1 a 1,3 millóns de euros.
No que se refire a axudas ás familias e a colaboracións con institucións sen ánimo de lucro, a partida medra en 700.000 euros, pasando de 3,2 a 3,9 millóns de euros, dos que 1,5 corresponden a bolsas Erasmus. Mantense así o esforzo nas bolsas propias da UDC para o estudantado. Destaca neste apartado a posta en marcha dos premios Mariña Dourada, dirixidos a traballos académicos sobre cambio climático, que serán financiados cos recursos obtidos da venda dun inmoble doado á UDC polo ex-reitor Xosé Luis Armesto.
Por último, en liña co plan de axuste posto en marcha no ano 2024 e coas medidas implantadas no orzamento de 2025 manterase a contención no gasto corrente como un dos eixos de traballo cara a un reequilibro orzamentario, así como a captación de recursos extraordinarios, que pasa dos 5,2 millóns que se precisaban este ano aos 3 do próximo exercicio. Unha situación que pon de manifesto que, para acadar a sustentabilidade financeira da institución, requírese dunha mellora de financiamento estrutural, dado que as medidas extraordinarias non poden manterse no tempo.
Novo regulamento electoral
Tras a aprobación dos novos Estatutos, adaptados á LOSU, hoxe a UDC dá un paso máis e aproba o novo regulamento electoral. Un texto composto de cinco títulos, cincuenta e nove artigos, dúas disposicións adicionais e cinco disposicións transitorias, ademais da disposición derrogatoria e dúas disposicións finais que establecen unha habilitación para o desenvolvemento regulamentario e a interpretación da norma e a súa entrada en vigor.
As principais novidades proveñen da necesidade de incorporar os novos órganos, sectores e colectivos recollidos nos Estatutos e de incorporar ao regulamento a limitación de mandatos establecida na LOSU.
Deste xeito, esta norma será a que rixa para o procedemento electoral, incluidos os diferentes trámites do procedemento xeral, desde a convocatoria de eleccións ata a proclamación definitiva de candidaturas electas.
Tamén se recollen os procesos electorais específicos para a elección de persoas representantes en órganos colexiados: Claustro universitario, Consello de Goberno, Consello Social -que non se ve afectado pola lexislación autonómica que o regula- , Consello do Estudantado, xuntas de facultade ou escola, Comité de Dirección da Escola Internacional de Doutoramento, consellos de departamento e consellos reitores dos centros de investigación. Un apartado no que se dá cumprimento aos mandatos estatutarios, incorporando ao regulamento electoral a elección da persoa directora da Escola Internacional de Doutoramento e dos centros de investigación.
Oferta de emprego e proceso de estabilización PDI
En materia de persoal, tras a preceptiva negociación e co informe favorable da Xunta de Persoal, aprobouse a Oferta de Emprego Público 2025 para PTXAS, que recolle a convocatoria de 18 prazas de quenda libre e 10 de promoción interna.
No tocante ao PDI, aprobouse a convocatoria do proceso de estabilización dirixido ao profesorado asociado, que, coa entrada en vigor da LOSU, pasa a ser contratado indefinido cunha dedicación máxima de 120 horas anuais. Tamén en cumprimento do establecido na LOSU aprobouse o Procedemento para a avaliación orientativa do profesorado axudante doutor. Esta avaliación será levada a cabo por unha comisión interna da UDC e terá como finalidade facilitar diferentes pautas encamiñadas a que as persoas que aínda non a teñan consigan a acreditación para optar a figuras de profesorado estable.
Na sesión desta mañá aprobarónse tamén as propostas para os premios extraordinarios de Grao, Máster e Doutoramento, así como os dirixidos ás mellores notas de admisión. Todos eles serán entregados na celebración que se realizará con motivo do Día da Universidade, o 30 de xaneiro.
Por último, na reunión de hoxe informouse dos parámetros de ponderación das probas de acceso á Universidade para os estudos oficiais de Grao do Sistema Universitario de Galicia de cara ao curso 2027-2028.
Publicado por: Gabinete de Comunicación da UDC
Universidade da Coruña
Localización
Directorio telefónico
Sugerencias
Contacto con la ciudadanía
Mapa web
Aviso legal
Política de cookies
Portal de transparencia
Identidad corporativa
Oficina de Igualdad de Género
Perfil de contratante
Secretaría virtual estudiantes
Portal de noticias
Canal interno de información
Biblioteca universitaria
Instagram
YouTube
Linkedin
Calendarios
App Store
Google Play
RSS