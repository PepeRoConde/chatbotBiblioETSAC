 
		 Mestrado Interuniversitario en Lingüística aplicada  Curso académico 2023-2024  CALENDARIO, PAUTAS DE REDACCIÓN E DE PRESENTACIÓN DO TRABALLO FIN DE MESTRADO (6 CRÉDITOS)  	1. Presentación xeral O Traballo fin de mestrado (TFM) pretende iniciar o/a estudante na metodoloxía da investigación para que poida formular e realizar con éxito unha investigación lingüística de carácter aplicado, así como defendela oralmente ante a comunidade académica. O TFM outorga 6 créditos ECTS e os seus principais obxectivos formativos son: -Deseñar unha investigación (acoutar o tema, solicitar información e buscar os recursos necesarios). -Aplicar unha metodoloxía adecuada ao obxecto de estudo (para solicitar datos, analizalos e interpretalos). -Extraer conclusións dos resultados obtidos e abrir perspectivas para novas investigacións. -Adaptar o discurso escrito á situación académica, tanto no que respecta ao estilo e á estruturación como ao uso de técnicas tipográficas. -Adaptar o discurso oral á situación de defensa do TFM.   2. Elección do tema e do director do traballo Para a elección do tema e do director ou directora, o/a estudante poderá consultar a listaxe de profesorado do mestrado e a oferta de liñas de traballo que está publicada na web do mestrado e na web dos centros. O alumnado definirá un tema concreto dentro dalgunha das liñas ofertadas.  3. Solicitude de inscrición do tema e da dirección A efectos de inscrición do traballo, e unha vez seleccionado o tema, o alumnado presentará nas respectivas facultades unha instancia (segundo o modelo recollido no Anexo I) dirixida ao coordinador ou coordinadora do mestrado. A coordinación do mestrado fará as xestións oportunas para que conste na Xestión Académica a atribución do traballo ao director ou directora. A partir dese momento, non se poderá realizar ningún cambio de director/a sen a autorización expresa da Comisión Académica do mestrado.  4. Calendario Solicitude liña: 20 de novembro - 1 de decembro de 2023 Adxudicación provisoria:13 de decembro Adxudicación definitiva: 20 de decembro    

 
Observacións: • A matrícula dá dereito a dúas oportunidades para a entrega e defensa do TFM.   • Os períodos de entrega e defensa serán establecidos por cada unha das Facultades e aprobadas polas comisións académicas (véxase o calendario aprobado en cada universidade).	• A defensa estará condicionada á superación de todos os créditos necesarios.	 5. Redacción do traballo fin de mestrado Aínda que é obvio que a estrutura do TFM depende en gran medida do tema escollido, aconséllase que inclúa os seguintes apartados:  1. Capa que incluirá, obrigatoriamente, o emblema e o nome das tres universidades, o nome da Facultade en que está matriculado/a o/a alumno/a, o nome do mestrado, o título do traballo, o nome do autor ou autora, o visto e prace manuscrito do profesorado titor co seu nome e o ano de presentación 2. Índice do traballo con paxinación 3. Resumo do traballo 4. Introdución, que deberá incluír os obxectivos do traballo e a explicación e a xustificación da metodoloxía utilizada 5. Corpo do traballo 6. Conclusións 7. Referencias bibliográficas  O traballo fin de mestrado terá unha extensión mínima de 40 páxinas e máxima de 60, sen contar os anexos. O texto terá un espazo de interliñado de 1.5 e o tamaño da letra será de 12 puntos.  IMPORTANTE: Calquera plaxio identificado será motivo de descualificación do TFM. Entenderase por plaxio calquera cita literal (curta ou longa) presentada como propia (sen comiñas, etc.) e sen referencia da autoría, calquera apropiación das ideas ou metodoloxía dun autor ou autora que non se mencione nas referencias (sexa quen sexa: autor/a individual ou colectivo, dunha publicación impresa ou dun documento electrónico ou de uso restrinxido, páxina web, ou traballo que se está a levar a cabo por parte dun compañeiro ou compañeira, etc.).  6. Criterios de avaliación do TFM  A Comisión Avaliadora terá en conta os seguintes criterios:  ● O rigor científico e metodolóxico da investigación presentada ● A fundamentación teórica do traballo  ● A capacidade crítica do estudantado sobre a investigación  ● A presentación escrita do TFM  ● A defensa oral do traballo   7. Composición da Comisión Avaliadora A defensa oral do TFM realizarase ante unha Comisión Avaliadora formada por tres membros. Deles, dous serán necesariamente profesores doutores con vinculación permanente á Universidade; o de maior categoría e antigüidade presidirá a Comisión e o de menor actuará como secretario/a. A condición de profesor/a titor/a de traballos fin de 

 
mestrado é incompatible coa de membro da Comisión Avaliadora dos traballos que dirixa. Cada ano actuarán cando menos tres comisións, unha para cada universidade. A Comisión Académica do mestrado proporá anualmente os cinco membros de cada unha das tres comisións (tres titulares e dous suplentes), e comunicarallo ao/á decano/a ou á Comisión de Organización Académica da Facultade correspondente, que será a que se encargue da súa designación.  8. Proceso de avaliación O traballo só poderá ser presentado, defendido e avaliado se o/a alumno/a tiver superado os créditos restantes para a obtención do título. A avaliación dos TFM realizarase do seguinte xeito:  a) O/a estudante subirá o traballo en PDF coa súa sinatura e a do titor/a á súa secretaría virtual de acordo coas datas que se indican no calendario aprobado pola Comisión Interuniversitaria. b) O director ou directora do traballo cubrirá na secretaría virtual da súa respectiva universidade o informe requerido. c) O presidente da Comisión Avaliadora remitirá copia do informe aos membros da Comisión. d) O presidente da Comisión realizará, tendo en conta a opinión dos restantes membros, a convocatoria da defensa pública de acordo co calendario aprobado.  9. Defensa oral do TFM O/a estudante disporá de 15-20 minutos para presentar o seu traballo. Recoméndase que inclúa na súa presentación os aspectos seguintes: • Introdución: problemática obxecto de estudo e o seu interese • Fundamentación teórica: delimitación dos conceptos que fundamentan o desenvolvemento do traballo. • Fundamentación metodolóxica: metodoloxía que se seguiu para o alcance dos obxectivos definidos, e os datos obtidos mediante a súa aplicación • Resultados: principais resultados obtidos  É aconsellable que o/a estudante acompañe a súa presentación oral de material de soporte visual, auditivo, etc., por exemplo mediante unha presentación PowerPoint ou OpenOffice Impress, mais a exposición oral NON pode constituír a mera lectura de devandito material.  Os membros da comisión avaliadora presentarán no tempo que estimen oportuno os seus comentarios e preguntas, as cales deberá contestar o/a estudante. A cualificación final outorgada por cada membro da Comisión ao TFM obterase de acordo coa seguinte ponderación: a) Traballo escrito = 80 %  b) Presentación oral = 20 %  A cualificación final será a media das cualificacións outorgadas polos membros da comisión. 0-4.9: Suspenso 5.0-6.9: Aprobado 7.0-8.9: Notable  9.0-10: Sobresaliente   

 
Suspenso: require de máis traballo para a concesión dos créditos. Aprobado: satisfactorio, pero con deficiencias significativas (cumpre os criterios mínimos para a concesión de créditos necesarios para a obtención do título). Notable: realización por riba da media, pero con algúns erros. Sobresaliente: realización excelente con só pequenos erros. Poderá asignarse Matrícula de honra ao traballo máis destacado de entre os que tiveron cualificación de Sobresaliente.    