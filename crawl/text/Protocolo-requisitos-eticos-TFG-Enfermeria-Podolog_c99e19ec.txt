   COMITÉ DE ÉTICA DA INVESTIGACIÓN E A DOCENCIA 
 
PROTOCOLO DE CUMPRIMENTO DOS REQUISITOS ÉTICOS 
DOS TRABALLOS DE FIN DE GRAO 
DAS TITULACIÓNS DE GRAO DE ENFERMERÍA E PODOLOXÍA 
 
1.- Obxectivo 
O obxectivo do presente protocolo é garantir o cumprimento e facilitar a revisión dos 
requisitos éticos dos Traballos de Fin de Grao (en diante, TFG) que pola súa modalidade 
ou deseño o requiran, e posibilitar ao estudantado  que adquira  competencias 
relacionadas coa investigación a incorporación d os principios éticos vinculados ao 
deseño e a execución dun proxecto ou traballo de investigación. 
 
2.- Aplicación 
Este protocolo aplicarase ás modalidades de TFG contempladas no Regulamento para a 
elaboración dos Traballos de Fin de Grao na Facultade de Enfermaría e Podoloxía (Estudo 
dun caso; Proposta de investigación; Traballo de investigación) que inclúan no seu 
deseño algún dos seguintes supostos: 
• Estudos ou propostas de investigación que inclúan a recollida de datos obtidos de 
persoas participantes mediante observación ou medición. 
• Estudos ou propostas de investigación que inclúan a recollida  de datos de persoas 
participantes obtidos mediante entrevista persoal ou por medio de cuestionarios en 
soporte dixital. 
• Estudos ou propostas de investigación que inclúan a utilización de datos  
procedentes de historiais clínicos das persoas participantes. 
Quedan excluídos deste protocolo os estudos ou propostas de investigación cuxo 
deseño se cualifi que como ensaio clínico. O órgano competente para avaliar estas 
propostas é o Comité de ética da investigación con medicamentos de Galicia ou o Comité 
de ética da investigación de A Coruña-Ferrol. 
 
3.- Garantía de cumprimento dos requisitos éticos dos TFG  
No caso de que a proposta de TFG pertenza a algunha das modalidades expostas no 
apartado 2 do presente protocolo, os/as titores/as dos traballos supervisarán que os 
traballos cumpran cos requisitos éticos previstos na normativa da UDC (Anexo I).  
No caso de que existan dúbidas sobre os requisitos éticos a cumprir por algún traballo, 
o titor ou a titora poderá dirixir unha consulta á comisión académica da titulación. Se a 
dúbida persistir, a comisión poderá elevar a consulta ao CEID-UDC. 
O cumprimento dos requisitos éticos é condición para que, de ser o caso, o traballo poda 
levarse a cabo, e formará parte da avaliación do TFG. 

 
       
 
Comité de Ética da Investigación e a Docencia 
 
CRITERIOS DE AVALIACIÓN DE PROXECTOS E TRABALLOS DE INVESTIGACIÓN 
(Investigación con seres humanos, as súas mostras biolóxicas e os seus datos persoais) 
 
Aprobados polo Comité de Ética da Investigación e a Docencia (CEID-UDC) o 14 de decembro de 
2017 
 
O/a investigador/a debe xustificar o cumprimento das condicións éticas e xurídicas esixidas na 
convocatoria á que se presenta o proxecto  ou traballo de investigación e dar resposta aos seguintes 
requisitos éticos: 
 
1. Relevancia social. Expoñer a contribución da investigación para a mellora das condicións de 
vida individuais e/ou sociais e por que debe ser apoiada e/ou financiada. 
2. Relevancia científica.  Xustificar as achegas ao estado da ciencia e explicar en que sentido 
permite a evolución do coñecemento. 
3. Validez metodolóxica. Describir o deseño metodolóxico ; a aptitude , formación e funcións 
dos compoñentes  do equipo investigador ; e os recursos persoais e materiais para o 
desenvolvemento da investigación, de xeito que faga posible avaliar a viabilidade do 
proxecto e o seu seguimento. 
4. Balance risco -beneficio favorable . Identificar os riscos e inconvenientes previsibles e 
xustificar a exposición das persoas participantes a tales riscos en razón dos beneficios 
esperables. 
5. Xustiza e equidade. Describir e xustificar o modo de selección das persoas participantes e/ou 
dos seus datos persoais, garantindo a ausencia de discriminación e prestando atención 
especial aos posibles factores de vulnerabilidade (idade, discapacidade, económicos, 
lingüísticos). 
6. Respecto ás persoas participantes. 
6.1. Garantir a dignidade das persoas participantes no trato que se lles dispense. 
6.2. Garantir unhas condicións mínimas de seguridade no desenvolvemento da 
investigación. 
6.3. Garantir o benestar das persoas participantes ao longo da investigación. 
6.4. Garantir que as persoas participantes reciben información adecuada ás súas 
necesidades, clara, comprensible e suficiente para coñecer as características e as 
finalidades da investigación e para decidir voluntariamente a súa participación nela. 
6.5. Garantir que as persoas participantes prestan o seu consentimento informado para 
cada unhas das finalidades derivadas da investigación, indicando para que, quen e 
como debe prestarse o devandito consentimento e incluíndo a posibilidade de 
revogalo en calquera momento sen sufrir prexuízos. 
6.6. Garantir a confidencialidade da información (imaxes, datos, voz, etc.) e o respecto da 
intimidade das persoas participantes. 
6.7. Garantir a custodia segura e o uso correcto da información persoal obtida. 
6.8. Posibilitar o acceso das persoas particip antes aos datos que se coñezan ao longo da 
investigación e, no seu caso, aos resultados da investigación referidos á propia 
persoa. 
6.9. Compartir, no seu caso, os beneficios derivados da investigación. 
Recoméndase o emprego dunha linguaxe inclusiva. 