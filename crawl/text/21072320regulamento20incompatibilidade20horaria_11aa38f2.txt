REGULAMENTO DE INCOMPATIBILIDADE DE HORARIOS DA 
FACULTADE DE ECONOMÍA E EMPRESA 
Aprobado en Xunta de Facultade o 21 de xullo de 2023 
A organización académica actual da Facultade de Economía e Empresa da 
Universidade da Coruña amosa varios grupos e varias franxas horarias para a maioría das 
materias das súas titulacións. Por outra banda, cómpre destacar a importancia da 
asistencia dos/das estudantes ás actividades lectivas para fortalecer os procesos de 
aprendizaxe, a súa formación íntegra e, incluso, de cara a mellorar as súas cualificacións.  
O Artigo 24 do Estatuto do estudantado da Universidade da Coruña, aprobado polo 
Claustro Universitario o 29 de maio de 2007, dispón que a Universidade facilitará que os 
estudantes poidan desenvolver a vida estudantil sen prexuízo da súa vida laboral. Así 
mesmo, o Artigo 7 do Real Decreto 1791/2010, do 30 de decembro, polo que se aproba o 
Estatuto do estudante universitario, dispón que os estudantes teñen dereito a unha 
atención e deseño das actividades académicas que faciliten a conciliación dos estudos coa 
vida laboral e familiar, así como o exercicio dos seus dereitos polas mulleres vítimas da 
violencia de xénero, na medida das dispoñibilidades organizativas e orzamentarias da 
universidade. O Artigo 8 do mesmo decreto, ademais, establece o dereito a elixir grupo 
de docencia, se é o caso, nos termos que dispoña a universidade, de forma que se poida 
conciliar a formación con outras actividades profesionais, extraacadémicas ou familiares, 
e especificamente para o ex ercicio dos dereitos das mulleres vítimas da violencia de 
xénero. 
En cumprimento da normativa mencionada, o Consello Social da Universidade da 
Coruña na súa sesión do 4 de maio de 2017  aprobou a Norma que regula o réxime de 
dedicación ao estudo  e a permanencia e a progresión dos estudantes de grao e mestrado 
universitario na Universidade da Coruña onde, entre outras cuestións, se regula o réxime 
de dedicación ao estudo a tempo parcial. Esta norma establece o dereito preferente do 
estudantado a tempo parcial para elixir quenda. 
Tamén, o Consello de Goberno da Universidade da Coruña aprobou na súa sesión 
do 23 de novembro de 2016 a Normativa de atención á diversidade da Universidade da 
Coruña, e nela se establece que o alumnado con diversidade funcional terá prioridade para 
a elección de grupo e quenda. 
Por outra banda, o Consello de Goberno da Universidade da Coruña na súa sesión 
do 29 de xuño de 2022 aprobou a Normativa d o/da deportista de alto nivel da 

Universidade da Coruña, e nela se establecen os dereitos que este alumnado terá para a 
conciliación das actividades académicas e deportivas.  
A Xunta de Facultade de Economía e Empresa, na súa sesión de  19 de xullo de 
2012, aprobou o Regulamento da Facultade de Economía e Empresa de cambio de grupo, 
que, agora é reemprazado por este novo R egulamento de incompatibilidade de horarios, 
pretendendo aumentar a funcionalidade na resolución deste tipo de conflitos.  
Porén, co obxectivo de facilitar a conciliación da formación recibida polo 
estudantado desta Facultade con outras actividades laborais, extraacadémicas ou 
familiares, o presente regulamento procura evitar a incompatibilidade de horarios de 
aqueles/as alumnos/as que, tendo un réxime de dedicación ao estudo a tempo completo e 
por circunstancias alleas á propia organización académica, non estiveran en condicións 
de asistir ás actividades lectivas desenvoltas en determin ado horario na Facultade. Para 
iso, o regulamento permite poder asignar aos/ás estudantes que así o soliciten, e na medida 
do posible, un horario compatible con determinadas  circunstancias laborais, persoais ou 
familiares. Dado que o mecanismo directo de asignación do alumnado aos grupos é 
competencia do equipo decanal, procede establecer dentro deste procedemento unha 
norma que permita nos supostos recollidos na regulación aplicable a posibilidade de 
compatibilidade de horarios. 19 
 
Artigo 1. Obxecto e ámbito de aplicación 
1. O presente regulamento ten por obxecto regular a asignación de horarios de 
aqueles/as alumnos/as que expoñan e xustifiquen determinadas causas laborais, 
extraacadémicas ou familiares que lles impiden a asistencia as actividades lectivas en 
determinadas horas. 
2. Será de aplicación aos/ás estudantes dos diferentes títulos oficiais que se imparten 
na Facultade de Economía e Empresa da Universidade da Coruña e que teñan un réxime 
de dedicación ao estudo a tempo completo. 
3. A presente norma deberá ter carácter excepcional e a súa aplicación estará en 
todo caso condicionada ao interese xeral derivado da organización docente da Facultade 
e aos requirimentos derivados da normativa académica vixente. 
 
Artigo 2. Motivos xustificados para a incompatibilidade horaria. 
Serán considerados motivos de incompatibilidade horaria coas actividades lectivas 
os seguintes: motivos laborais, familiares,  de enfermidade  ou  discapacidade, 

dificultades por ser usuario/a de transporte público, práctica de actividades deportivas e 
asistencia a actividades de ensino artístico -musicais. Para cada motivo, expóñense os 
documentos que deberán ser aportados polo/a solicitante. A falta de veracidade nesta 
documentación ou en outra aportada será razón para non tratar a incompatibilidade, 
podendo dar lugar ás oportunas responsabilidades. 
 
1. Motivos laborais. 
É motivo de incompatibilidade horaria o desempeño por parte do/a estudante dun 
traballo por conta allea nun mínimo dunha  hora diaria en polo menos dous días 
coincidentes cun determinado horario lectivo. 
O/a solicitante deberá achegar a seguinte documentación: 
a) Contrato de traballo en vigor ou nomeamento administrativo, con data anterior ao inicio 
do ano académico correspondente. 
b) Certificado acreditativo de vida laboral da Seguridade Soc ial, onde acredite unha 
antigüidade mínima de un mes no traballo actual. 
c) Certificado da empresa onde figure a xornada laboral que debe realizar o/a estudante. 
 
2. Motivos familiares. 
Son motivo de incompatibilidade horaria as circunstancias familiares do/a estudante 
se convive e está dedicado ao coidado dun/ha familiar (cónxuxe, familiar ata segundo 
grao de consanguinidade ou afinidade) dependente ou menor de 12 anos de idade nun 
mínimo dunha hora diaria en polo menos dous días coincidentes cun determinado horario 
lectivo. 
O/a solicitante deberá achegar a seguinte documentación: 
a) Resolución dunha unidade de servizos sociais onde se recolla a situación de 
dependencia familiar ou libro de familia (para caso de menores). 
b) Certificado de empadroamento da persoa dependente ou do menor de idade  e do 
estudante. 
c) Documento dunha unidade de servizos sociais onde se exprese que o/a estudante é a 
única persoa que pode atender á persoa dependente (ou menor) no horario coincidente ou 
ben documento/s xustificativo/s do/s horario/s de traballo da/s persoa/s que convivan c a 
persoa dependente ou co menor do que se deduza claramente que o/a estudante é a única 
persoa que se pode ocupar do coidado. 
 

3. Enfermidade ou discapacidade. 
É motivo de incompatibilidade horaria que o/a estudante padeza unha enfermidade 
ou discapacidade que lle impida a asistencia ás actividades lectivas nun determinado 
horario. 
O/a solicitante deberá achegar a seguinte documentación: 
a) Certificado médico onde consten a identificación da enfermidade ou discapacidade 
padecida e, de ser o caso, horario, días e duración do tratamento ou asistencia médica. 
b) Explicación motivada das causas polas que a enfermidade ou discapacidade impiden a 
asistencia ás actividades lectivas nun determinado horario. 
 
4. Transporte público. 
É motivo de incompatibilidade horaria a utilización dun medio de transporte 
público que teña un horario de funcionamento que impida a asistencia ás actividades 
lectivas nun determinado horario. 
O/a solicitante deberá achegar a seguinte documentación: 
a) Documento oficial de empadroamento do solicitante. 
b) Horario da liña de autobuses ou ferrocarrís que realice o percorrido dende ou ata o 
enderezo do estudante, selado pola empresa. 
c) Xustificantes de uso do medio de transporte público en días hábiles. Deberán aportarse 
nos primeiros 10 días de outubro xustificantes de 10 viaxes correspondentes ao mes de 
setembro. 
 
5. Práctica de actividades deportivas. 
É motivo de incompatibilidade horaria a práctica dunha actividade deportiva 
federada nun mínimo dunha hora diaria  en polo menos dous días coincidentes cun 
determinado horario lectivo. 
O/a solicitante deberá achegar a seguinte documentación: 
a) Licenza federativa da disciplina deportiva que practique. 
b) Certificado expedido polo club deportivo ou entidade debidamente inscrita na 
federación deportiva no que se indique de xeito expreso o horario de adestramento e/ou 
competicións semanais aos que o/a estudante está sometido. 
 
6. Asistencia a actividades de ensino artístico-musicais. 

É motivo de incompatibilidade horaria a asistencia a unha actividade oficial de 
ensino artístico -musical nun mínimo dunha hora diaria  en polo menos dous días 
coincidentes cun determinado horario lectivo. 
O/a solicitante deberá achegar a seguinte documentación: 
a) Certificado de estar realizando os ditos estudos. 
b) Certificado expedido polo Centro Oficial de Estudos onde se faga constar de xeito 
expreso o horario lectivo do/a estudante. 
 
Artigo 3. Procedemento. 
1. Para cada curso académico o Decanato  publicará un ou varios prazos para que 
os/as estudantes manifesten as incompatibilidades de horario con arreglo aos motivos 
relacionados anteriormente e acheguen unha proposta de horario nas actividades lectivas 
da Facultade que permita a conciliación horaria. 
2. O Decanato establecera a forma en que os/as estudantes poderán facer as 
solicitudes. As solicitudes deberán incluír  os xustificantes dos motivos de 
incompatibilidade horaria recollidos no artigo anterior. 
3. En caso de que o número de solicitudes sexa maior que o de prazas dispoñibles, 
as situacións con motivos 1 a 3 terán preferencia sobre os do tipo 4 a 6. Se houber varias 
solicitudes dun mesmo grupo de situación que non puidesen ser atendidas os/as estudantes 
serán seleccionados/as en función da nota media do seu expediente académico (ou nota 
de acceso, para estudantes do primeiro curso).  
4. Non obstante, cómpre ter en conta os dereitos que a no rmativa outorga a 
determinados grupos de estudantado, nomeadamente, as mulleres vítimas de violencia de 
xénero, o estudantado a tempo  parcial, o estudantado de diversidade funcional  e os 
deportistas de alto nivel.  
5. A resolución das solicitudes será competencia do/a Decano/a ou persona en quen 
delegue. A resolución será publicada na páxina web da Facultade. 
6. A Comisión académico -docente da Facultade de Economía e Empresa será 
informada sobre o proceso e sobre a resolución.  
 
Disposición Final 
A presente normativa derroga o Regulamento da Facultade de Economía e Empresa 
de cambio de grupo aprobado pola Xunta de Facultade de Economía e Empresa, na súa 
sesión de 19 de xullo de 2012. 