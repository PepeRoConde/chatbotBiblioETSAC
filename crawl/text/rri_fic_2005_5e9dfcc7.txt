REGULAMENTO  DE  RÉXIME  INTERNO  DA  FACULTADE  DE 
INFORMÁTICA DA UNIVERSIDADE DA CORUÑA
EXPOSICIÓN DE MOTIVOS
O presente regulamento vén dar cumprimento ao disposto no artigo 13 dos Estatutos da 
Universidade da Coruña, aprobados polo Decreto 101/2004, de 13 de maio (DOG do 26 
de maio).
A regulación do réxime de funcionamento e organización da Facultade de Informática 
fica enmarcada na normativa aplicable á Universidade da Coruña, en concreto na Lei 
Orgánica 6/2001, de 21 de decembro, de Universidades, e no Decreto 101/2004, de 13 
de maio, que aproba os Estatutos da Universidade da Coruña, así como na Lei 30/1992, 
de 26 de novembro, de réxime xurídico das administracións públicas e do procedemento 
administrativo común, modificada pola Lei 4/1999, naqueles aspectos que se recollen na 
presente normativa e que son de obrigado cumprimento ou que con carácter subsidiario 
foren de aplicación.
TÍTULO  PRELIMINAR.  DO  ÁMBITO  E  DO  RÉXIME  XURÍDICO  DE 
APLICACIÓN
Artigo 1. Obxecto do regulamento
O presente regulamento establece e regula o funcionamento e organización da Facultade 
de Informática.
Artigo 2. Ámbito de aplicación
O presente regulamento será de aplicación á Facultade de Informática da Universidade 
da Coruña e consecuentemente será de obrigado cumprimento para todos os membros 
da comunidade universitaria do centro.
Artigo 3. Réxime xurídico
1. A Facultade de Informática rexerase  pola Lei Orgánica de Universidades, polas 
normas  que  emanen  dos  correspondentes  órganos  do  Estado  e  da  Comunidade 
Autónoma de Galicia no exercicio das súas respectivas competencias, polos Estatutos 
da Universidade da Coruña e as súas normas de desenvolvemento e, finalmente, polo 
presente Regulamento de réxime interno.
2. En defecto do establecido no presente regulamento aplicarase a Lei 30/1992, de 26 
de novembro, de réxime xurídico das administracións públicas e do procedemento 
administrativo común.
3. Contra as resolucións e acordos dos órganos unipersoais ou colexiados do centro, 
poderá formularse recurso de alzada no prazo dun mes perante o/a reitor/a, tratándose 
de  resolucións  do/a  decano/a,  ou  perante  o  consello  de  goberno,  tratándose  de 
acordos  da  xunta  de  centro,  cuxa  decisión  esgotará  a  vía  administrativa  e  será 
impugnable perante a xurisdición contencioso-administrativa de conformidade coa 
lei reguladora desta xurisdición.
1

TÍTULO I. NATUREZA, FINS E FUNCIÓNS
Artigo 4. Natureza
A Facultade de Informática é o centro encargado da organización do ensino e dos 
procesos académicos, administrativos e de xestión conducentes á obtención de títulos no 
seu ámbito de carácter oficial e validez en todo o territorio español.
Artigo 5. Funcións
Son funcións da Facultade de Informática:
1. Elaborar a proposta dos planos de estudo do ensino que se imparte nela.
2. Organizar e supervisar as actividades docentes e a xestión dos servizos da súa 
competencia.
3. Custodiar as actas de cualificación e os expedientes dos/as estudantes que cursasen 
ou cursen estudos nela, sen prexuízo do mantemento, por parte da Universidade, de 
arquivos centralizados.
4. Expedir as certificacións solicitadas polos/as estudantes do centro.
5. Administrar  a  asignación  orzamentaria  do  centro  e  controlar  os  seus  propios 
servizos e equipamentos.
6. Promover actividades culturais e de extensión universitaria.
7. Participar nos procesos de avaliación da calidade.
8. Informar ao Consello de Goberno, xunto cos departamentos correspondentes, para a 
posible  aprobación  por  parte  deste  de  planos  de  estudo  conxuntos  con  outras 
universidades, nacionais ou estranxeiras.
9. Realizar contratos e convenios nos termos da lexislación vixente.
10. Calquera outra que lle atribúan as disposicións legais vixentes e os Estatutos da 
Universidade da Coruña aprobados por Decreto 101/2004, de 13 de maio.
TÍTULO II. DA ORGANIZACIÓN DA FACULTADE
CAPÍTULO I. DA ESTRUTURA DA FACULTADE
Artígo 6. Persoal adscrito á Facultade de Informática.
Son  membros  da  Facultade  de  Informática  o  persoal  docente  e  investigador  e  de 
administración e servizos adscritos a ela, así como o estudantado matriculado nalgunha 
das titulacións oficiais impartidas polo centro.
Artigo 7. Adscrición do profesorado
1. O profesorado que se incorpore á Universidade quedará adscrito ao centro que lle 
asigne o departamento, atendendo á convocatoria da praza.
2. Os departamentos poderán modificar a adscripción, atendendo á elaboración do plan 
docente.  As  modificacións  que  afecten  á  facultade  deberán  ser  comunicadas  ao 
centro.
CAPÍTULO II. DO GOBERNO DA FACULTADE 
Artigo 8. Órganos de goberno da facultade
Para  o  goberno,  representación  e  administración  da  Facultade  de  Informática, 
establécense os seguintes órganos:
a) Colexiados:
2

- Xunta de Facultade
- Comisión Permanente da Xunta de Facultade
- Comisión de Docencia
b) Unipersoais:
- Decano/a da facultade
- Vicedecanos/as da facultade
- Secretario/a da facultade
SECCIÓN PRIMEIRA. DOS ÓRGANOS COLEXIADOS
Artigo 9. Composición da Xunta de Facultade
1. A Xunta de Facultade estará constituída por: 
a) O/a decano/a, que a convocará e presidirá.
b) Os/as vicedecanos/as e o/a secretario/a, que o/a será tamén da Xunta.
c) Un 70% de profesorado do centro. Todo o profesorado funcionario do centro 
pertencerá á Xunta de Centro e representará, polo menos, un 51% do número total 
de  membros  desta.  Sempre  que  sexa  posible,  o  19%  será  profesorado  non 
funcionario.
d) Un 25% de estudantado do centro.
e) Un 5% de persoal de administración e servizos.
2. O profesorado que imparta docencia en máis dun centro só poderá ser membro da 
Xunta de Centro en que desenvolva maioritariamente a súa docencia.
3. As persoas representantes na Xunta de Centro serán elixidas para un período de dous 
anos.
Artigo 10. Competencias da Xunta de Facultade
Como órgano colexiado de goberno do centro, á Xunta de Facultade correspóndelle: 
1. Elixir o/a decano/a e, se for o caso, revogalo/a.
2. Aproba-las liñas xerais da política académica do Centro.
3. Supervisar a xestión dos diferentes órganos de goberno e administración do centro.
4. Informar sobre a implantación de novas titulacións e estudos.
5. Elaborar e aprobar as propostas de planos de estudos das titulacións que se impartan 
no centro.
6. Formular anualmente, antes do comezo do curso académico, o plano docente do 
centro coordinadamente cos departamentos adscritos ao centro.
7. Elaborar o regulamento de réxime interno  do  centro e propolo  ao Consello  de 
Goberno para a súa aprobación.
8. Propoñer ao Consello de Goberno, se é o caso, a limitación da oferta de plazas de 
estudantes de nova incorporación ao centro.
9. Aprobar o horario de clases teóricas e prácticas de cada curso académico.
10. Aprobar o calendario de exames das convocatorias oficiais.
11. Ratificar, se for o caso, os acordos da Comisión Permanente da Xunta de Facultade, 
tomados en materias delegadas pola Xunta de Centro.
12. Organizar, supervisar e informar sobre as actividades docentes para a obtención dos 
títulos  académicos  do  seu  ámbito  de  competencia,  e  coordinar  e  supervisar  o 
desenvolvemento  dos  contidos  mínimos  das  materias  impartidas  neles  polos 
departamentos, de acordo cos planos de estudo e cos obxectivos establecidos para 
cada titulación.
13. Supervisar a xestión dos servizos e recursos do centro.
3

14. Acordar  a  distribución  dos  orzamentos  concedidos  ao  centro  e  controlar  a  súa 
aplicación.
15. Organizar actividades de formación permanente e de extensión universitaria.
16. Crear comisións asesoras para emitir informes, propostas ou recomendacións non 
vinculantes sobre determinados temas.
17. Calquera outra que lle atribúan as disposicións legais vixentes e os Estatutos da 
Universidade da Coruña aprobados polo Decreto 101/2004, de 13 de maio.
Artigo 11. Delegación de competencias.
1.  A Xunta de Facultade poderá delegar as súas competencias na Comisión Permanente 
ou na comisión oportuna, agás as que se mencionan nos once primeiros puntos do 
artigo anterior. O acordo de delegación deberá ser aprobado pola Xunta de Facultade.
2.  A  Xunta  de  Facultade  poderá  revogar  en  calquer  momento  a  delegación, 
recuperando o exercicio das competencias delegadas.
Artigo 12. Actuacións da Xunta de Facultade
1. As decisións da Xunta adoptarán a forma de acordos en materias da súa competencia 
e de recomendacións cando actúe con funcións simplemente consultivas.
2. Os  acordos  da  Xunta  de  Facultade  serán  susceptibles  de  recurso  nos  termos 
establecidos na lexislación vixente.
3. A Xunta de Facultade actúa en Pleno ou en Comisión Permanente, sen prexuízo das 
outras Comisións da Xunta, ás que se refire o artigo 8, e nas que a Xunta poderá 
delegar facultades decisorias.
Artigo 13. Funcionamento da Xunta de Facultade
1. A Xunta de Facultade reunirase en sesión ordinaria cantas veces sexa necesario e, 
polo menos, tres veces ao ano, e en sesión extraordinaria sempre que o/a decano/a a 
convoque por propia iniciativa ou por solicitude do 25 % dos seus membros. Neste 
caso os solicitantes deberán indicar tamén o punto ou puntos que desexen sexan 
debatidos  na  sesión  e se  realizará  nos  vinte  días  seguintes  ao  de  recepción  da 
solicitude.
2. A orde do día das sesións será fixada polo/a decano/a, asistido polo/a secretario/a e 
mais o equipo de dirección, tendo en conta, se for o caso, que calquera dos membros 
da Xunta de Facultade poderá solicitar a inclusión dun punto na orde do día, se a 
solicitude é por escrito e ven asinada ao menos polo 10 % dos membros da Xunta ou 
por todos os membros dun sector da mesma. En tal caso, este punto incluirase na 
primeira sesión que se convoque, sempre que se solicitase coa suficiente antelación.
3. En todos os supostos a documentación relativa aos asuntos a tratar na orde do día 
encontraranse na Secretaría do Centro a disposición de todos os membros da Xunta 
de Facultade con 72 horas de antelación á celebración da sesión, ou con 48 horas no 
caso de sesión extraordinaria.
4. A convocatoria será efectuada polo/a secretario/a da facultade por orde do/a decano/a 
ou de quen legalmente o/a substitúa. Esta convocatoria incluirá a data, hora e lugar 
de celebración da sesión, así como a orde do día. As citacións da convocatoria 
cursaraas o/a secretario/a, coa antelación suficiente para que todos os membros a 
reciban tres días hábiles antes da celebración da sesión, incluíndo unha orde do día 
explícita, sen referencias xenéricas.
As citacións levaranse a cabo mediante notificación persoal por carta na Facultade e 
por correo electrónico. No período sen clase, remitirase ao domicilio particular dos 
alumnos.
4

5. Cando a natureza dos asuntos que se foren tratar así o requira, a xuízo do/a decano/a 
ou  quen  desempeñe  as  súas  funcións  ou  a  petición  de  polo  menos  o  10%  dos 
membros da Xunta, poderanse convocar ás sesións do Pleno ou, se for o caso, ás 
dalgunha comisión ás persoas que se estime necesario, con voz mais sen voto.
6. As  sesións  extraordinarias  da  Xunta  de  Facultade  están  sometidas  aos  mesmos 
requirimentos que as ordinarias,  coa excepción  de que a súa convocatoria pode 
facerse para o tratamento de puntos de inaprazable consideración e coa antelación 
suficiente para que todos os  membros a reciban cuarenta e oito  horas antes da 
celebración  da  sesión.  Non  se  incluirán  na  orde  do  día  os  puntos  relativos  á 
aprobación de actas, informes ou suxestións e preguntas.
7. Non se permitirá a gravación das sesións da Xunta de Facultade, agás así o autorice 
expresamente a Xunta de Facultade por maioría absoluta dos seus membros.
8. A  Xunta  de  Facultade  tense  que  reunir  nas  dependencias  da  Facultade  en  días 
administrativamente hábiles.
Artigo 14. Constitución
Para  a  válida  constitución  da  Xunta  de  Facultade,  para  efectos  da  realización  das 
sesións,  deliberacións  e  toma  de  acordos,  requirirase  a  presenza  do/a  decano/a  e 
secretario/a ou, se for o caso, de quen os/as substitúa e da maioría absoluta dos seus 
membros.
De non se alcanzar este quórum e aínda que non se diga expresamente a Xunta de 
Facultade poderase constituír en segunda convocatoria quince minutos máis tarde coa 
presenza de polo menos o 30% dos seus membros e, en todo caso, a do/a decano/a e 
secretario/a ou, se for o caso, de quen os/as substitúan.
Artigo 15. Asistencia e desenvolvemento das sesións dos órganos colexiados
1. A asistencia ás sesións dos órganos colexiados da Facultade é un dereito e un deber 
dos membros que os integran.
2. A condición de membro dos órganos colexiados do centro é persoal e non delegable.
3. Calquera ausencia poderase xustificar por escrito con anterioridade á sesión en que 
se produza perante o/a secretario/a de facultade.
4. Ás sesións dos órganos colexiados só poderán asistir os seus respectivos membros, 
agás no caso recollido no artigo 13, apartado 5.
5. Non poderá ser obxecto de deliberación ou acordo ningún asunto que non figure 
incluído na orde do día, agás que estean presentes todos os membros do órgano 
colexiado e sexa declarada a urxencia do asunto polo voto favorable da maioría.
Artigo 16. Desenvolvemento das sesións da Xunta de Facultade
1. O/a decano/a  ou persoa quen o/a substitúa dirixirá e ordenará o desenvolvemento 
dos debates. Fixará un tempo de debate para cada tema e, en función das peticións de 
palabra, determinará a duración de cada intervención.
2. Os membros da Xunta teñen dereito ao uso da palabra en relación con calquera dos 
puntos da orde do día.
3. Ninguén poderá ser interrompido cando fale, senón polo presidente para ser chamado 
á orde ou a cinguirse ao tema.
4. Os membros da Xunta poderán pedir a palabra ao presidente en calqueira momento 
sempre que se trate dunha cuestión de orde, so podendo pedirlle ao presidente que 
faga lectura dun artigo deste regulamento, dos estatutos da Universidade da Coruña 
ou outra normativa que afecte ao normal desenvolvemento da sesión.
5

5.  As alusións só autorizarán para que o membro da Xunta a quen se refiran, a xuízo de 
quen presida a sesión, poida contestar ás manifestacións sobre a súa persoa ou feitos 
pronunciadas durante a discusión pero no prazo de tempo concedido.
6.  No suposto de excesiva duración do Pleno da Xunta, quen preside a sesión poderá 
dispoñe-la interrupción da sesión, fixando día e hora na que deba reanudarse.
7.  Para a boa marcha das sesións, o presidente poderá chamar á orde a  un membro da 
Xunta cando:
a)  Nas súas intervencións incumpra o regulamento.
b)  Profira palabras ofensivas para os membros da Xunta de Facultade, para terceiros 
ou para institucións.
c)  Altere a orde do debate con interrupcións ou de calquera outro xeito.
8. Despois de ser chamado á orde por tres veces nunha sesión calquer membro da 
Xunta, o presidente poderá prohibirlle asistir ao resto da sesión. Se el se nega a 
cumpri-lo requirimento de abandono da sesión, o presidente poderá suspender a 
sesión para reanudala de seguida sen a presencia do sancionado.
Artigo 17. Votacións e adopción de acordos
1. As votacións poderanse realizar por asentimento por proposta da presidencia da 
Xunta de Facultade, a man alzada, pública por chamamento, ou secreta. O presidente 
da  sesión  decidirá a utilización  dunha ou  doutra modalidade.  Porén,  a votación 
secreta poderá ser utilizada cando o acordo que se deba adoptar tiver carácter persoal 
ou cando o solicitara algún membro da Xunta. Considéranse adoptados os acordos 
por asentimento cando as propostas sometidas á Xunta non suscitaren oposición de 
ningún membro desta e que non requirise outra forma de votación ningún membro. 
Non poderá ser tomado ningún acordo se non estivese presente alomenos o quórum 
mínimo de constitución da Xunta.
2. A Xunta de Facultade adoptará os seus acordos por maioría de votos afirmativos 
fronte aos negativos, sen ter en conta as abstencións, agás naqueles supostos en que 
se  esixa,  legal  ou  regulamentarmente,  maioría  absoluta  ou  cualificada.  Cando 
houbese que decidir entre máis de dúas opcións, deberá realizarse unha segunda 
votación  entre  as  dúas  opcións  máis  votadas  inicialmente,  agás  que  unha  delas 
acadase xa maioría absoluta dos votos emitidos.
3. En caso de empate nos resultados dunha votación, o presidente da sesión decidirá co 
seu voto de calidade.
4. Non poderán someterse a votación aquelas cuestións que non estiveren especificadas 
en algún  punto  da orde do día. Tampouco poderán  tomarse acordos  dentro dos 
apartados da orde do día correspondentes a “Informes” e “Suxestións e Preguntas”.
5. Iniciada unha votación, esta non se poderá interromper.
Artigo 18. Actas
1. De cada sesión que teña lugar da Xunta de Facultade o/a secretario/a redactará a acta, 
que especificará necesariamente a relación de asistentes e ausentes que achegasen a 
xustificación, a orde do día da reunión, as circunstancias do lugar e tempo en que 
tivo lugar, os puntos principais das deliberacións, así como o contido dos acordos e o 
xeito en que estes se adoptaron.
2. Na facultade levarase un rexistro de actas numeradas no que se transcribirán as 
minutas de cada sesión unha vez aprobadas. As actas aprobadas estarán a disposición 
de calquera membro da Xunta que queira consultalas.
3. Na acta figurará, a solicitude dos respectivos membros da Xunta de Facultade, o voto 
contrario ao acordo adoptado, a súa abstención e os motivos que a xustifiquen ou o 
6

sentido do seu voto favorable. Así mesmo, calquera membro ten dereito a solicitar a 
transcrición íntegra da súa intervención ou proposta, sempre que achegue no acto ou 
no prazo que sinale o presidente, o texto que se corresponda fielmente coa súa 
intervención, facéndose así constar na acta ou uníndose copia a ela.
4. Os membros que discrepen do acordo maioritario poderán formular voto particular 
por escrito no prazo de 48 horas, que se incorporará ao texto aprobado.
5. Cando os membros do órgano votaren en contra ou se abstiveren, quedarán exentos 
da responsabilidade legal que, se for o caso, puidese derivarse dos acordos.
6. As actas aprobaranse na seguinte sesión ordinaria, podendo non obstante emitir o/a 
secretario/a certificación sobre os acordos específicos que se adoptasen, sen prexuízo 
da ulterior aprobación da acta.
7. As certificacións só darán fe dos acordos e recomendacións da Xunta e poderanse 
expedir:
a)  De oficio, por requirimento de órganos das Administracións Públicas, incluída a 
propia Universidade da Coruña, ou de órganos xudiciais no exercicio da súa 
competencia.
b)  A instancia dos membros da Xunta de Facultade.
c)  A instancia de calquera que acredite a titularidade dun interese lexítimo. 
     Nestes dous últimos casos o contido das certificacións versará só sobre os acordos.
Artigo 19. Comisión Permanente de Xunta de Facultade 
1. A Comisión Permanente terá competencias delegadas da Xunta de Facultade. Os 
acordos que adopte a Comisión Permanente relativos a competencias delegadas pola 
Xunta de Facultade serán comunicados a ésta na primeira sesión ordinaria que se 
realice.
2. Das reunións da Comisión Permanente será levantada unha acta polo/a secretario/a 
da facultade. Estas actas poñeranse en coñecemento de todos os membros da Xunta 
de Facultade tan pronto como sexa posible.
3. Na composición da Comisión Permanente manterase a proporcionalidade existente 
na Xunta de Facultade respectando as porcentaxes de representación asignadas a 
cada un dos diferentes colectivos. A composición da Comisión Permanente será a 
seguinte:
a) O/a decano/a, que a presidirá e convocará.
b) Os vicedecanos.
c) O/a secretario/a da facultade, que o será tamén da Comisión Permanente.
d) Un/unha profesor/a por cada departamento adscrito.
e) Un/unha profesor/a representando a todos os profesores dos departamentos non 
adscritos.
f) Unha representación dos estudantes segundo a súa porcentaxe de representación 
na Xunta da Facultade.
g) Unha  representación  do  persoal  de  administración  e  servizos  segundo  a  súa 
porcentaxe de representación na Xunta de Facultade.
4. Os membros da Comisión Permanente teñen que ser membros do Pleno e serán 
elexidos  para  un  período  de  dous  anos.  A  elección  para  ocupar  os  postos  da 
Comisión Permanente realizarase polos membros de cada sector no seo da Xunta de 
Facultade segundo indica o artigo 20 do presente regulamento.
5. Os membros da Comisión Permanente cesarán no mesmo momento en que perdan a 
súa condición de membros do Pleno. Se algún membro demite do seu posto na 
Comisión Permanente a petición propia ou deixa de formar parte desta por calquera 
7

outro motivo, procederase á elección dentro do sector correspondente no prazo máis 
breve posible.
6. A Comisión Permanente será competente para:
a)  Coñecer e decidir sobre calquera asunto que expresamente delegue nela a Xunta 
de Facultade.
b)  Coñecer e decidir sobre os asuntos de trámite.
c)  Adoptar acordos sobre os asuntos que lle sexan presentados polas Comisións 
Asesoras e eleva-los, no seu caso, ao Pleno.
d)  Asesorar en todas aquelas cuestións que o/a decano/a lle someta no exercicio das 
súas  competencias  e  decidir,  no  seu  caso,  sobre  as  que  aquel  lle  delegara 
expresamente.
7. No  seu funcionamento rexerase polas normas recollidas nos artigos 13 a 18 do 
presente regulamento, de aplicación para o funcionamento da Xunta de Facultade.
Artigo 20. Comisións da Xunta de Facultade
1. A Xunta de Facultade, para efectos  do  seu  mellor  funcionamento  ou  actuación, 
poderá  constituír  comisións,  ademais  das  mencionadas  no  artigo  8  deste 
regulamento,  con  carácter  de  apoio  ou  asesoramento  que  non  terán  capacidade 
decisoria, e que deberá remitir todas as propostas que se adoptaren á Xunta de 
Facultade, á Comisión Permanente ou ao/á decano/a, se for o caso, que decidirán en 
última instancia.
2. As comisións asesoras redactarán os seus informes, propostas e recomendacións 
nunha acta que será elevada ao órgano que solicitou o informe. Cando a iniciativa 
partira  das  propias  comisións,  elevarán  os  seus  informes,  propostas  e 
recomendacións  á  Comisión  Permanente  ou  a  Xunta  de  Facultade.  Cando  os 
informes estén elaborados poranse en coñecemento de todos os membros da Xunta 
de Facultade tan pronto como sexa posible.
3. As comisións estarán compostas polos membros da Xunta de Facultade asignados 
por ela mesma, podendo incluír persoas non pertecentes ao Pleno, con voz pero sen 
voto. A súa renovación levarase a cabo seguindo os criterios que estableza a Xunta 
de Facultade.
4. A elección de representantes realizarase dentro dos respectivos sectores na Xunta de 
Facultade, en listas abertas entre os candidatos presentados no Pleno da Xunta de 
Facultade. Cada membro dun sector votará a un máximo de candidatos non superior 
ao 70% do número de postos a cubrir, agás no caso dun só.
5. As funcións que correspondan a cada comisión asignarallas a Xunta de Facultade.
6. Para  o  seu  funcionamento  e  adopción  de  acordos  rexeranse   polas  normas 
establecidas para a Xunta de Facultade no presente regulamento.
7. Os  representantes  de  alumnos  poderán  solicitar  aos  Presidentes  das  distintas 
comisións  ás  que  pertenzan,  unha  xustificación  de  asistencia  ás  sesións  ou  do 
desenvolvemento das súas tarefas, a ter en conta na necesidade de flexibilidade nas 
súas obrigas académicas.
Artigo 21. Convocatoria e constitución das comisións
1. As comisións serán convocadas e estarán presididas polo/a decano/a ou vicedecano/a 
en quen delegue.
2. As comisións elixirán un secretario de entre os seus membros.
3. As sesións das comisións estables celebraranse en días administrativamente hábiles e 
serán convocadas por escrito coa antelación suficiente para que todos os membros 
reciban a convocatoria, alomenos, cuarenta e oito horas antes das sesións. Nos casos 
8

de  urxencia  poderán  ser  convocadas  polos  Presidentes  respectándose  un  prazo 
mínimo  de  vinte  e  catro  horas.  Cando  sexa  solicitado  por  un  tercio  dos  seus 
membros, o Presidente deberá convocar unha sesión.
4. As comisións constituiranse validamente en primeira convocatoria coa asistencia da 
maioría  absoluta  dos  seus  membros  e  en  segunda  convocatoria  quince  minutos 
despois, aínda que non se diga expresamente, cando asistan alomenos o 30% dos 
seus  membros,  e  adoptarán  os  seus  informes,  propostas  e  recomendacións  por 
maioría simple, sendo preciso que no momento da votación esté presente polo menos 
o quórum mínimo de constitución da comisión.
Artigo 22. Comisión de Docencia
1. A Comisión de Docencia actuará como Comisión de Validacións.
2. Será  competente  nas  materias  que  lle  encomende  a  Xunta  de  Facultade  e,  en 
particular:
a)  Informará sobre a implantación e desenvolvemento dos Planos de estudos.
b)  Asistirá ao Decano sobre o desenvolvemento da actividade docente.
c)  Informará sobre os conflictos suscitados en temas docentes e/ou académicos.
d)  Propoñerá  a  concesión  de  validacións  e  adaptacións  de  estudo  á  vista  dos 
informes emitidos polos Departamentos correspondentes.
e)  Aprobará o que se sinale no relativo a Proxectos Fin de Carreira.
f) Aprobará o que se sinale no relativo aos convenios para prácticas en empresas.
g)  Tomará iniciativas no ámbito da súa actuación para ser elevadas ao Pleno da 
Xunta de Facultade.
h)  Emitirá informes sobre a preceptiva avaliación do profesorado.
i)  Pronunciarase  sobre  ausencias  de  profesores,  control  do  cumprimento  do 
profesorado  e  calidade  de  docencia,  e  sobre  cantos  asuntos  docentes  e/ou 
académicos lle sexan encomendados.
3. A Comisión de Docencia estará integrada, ademais de polo seu presidente que será 
o/a decano/a ou vicedecano/a en quen delegue, polo/a secretario/a da facultade que 
actuará como secretario/a, por un/unha profesor/a de cada departamento adscrito á 
facultade e por unha representación dos estudantes e o persoal de administración e 
servizos, que incluirá ao/á administrador/a do centro se fose membro da Xunta de 
Facultade, segundo a súa porcentaxe de representación na Xunta de Facultade. No 
caso de que o/a administrador/a do centro non fose membro da Xunta de Facultade 
formará parte da comisión con voz mais sen voto.
SECCIÓN SEGUNDA. DOS ÓRGANOS UNIPERSOAIS
Artigo 23. Do/a decano/a da facultade
1. O/a decano/a da facultade ostenta a representación do seu centro e exerce as funcións 
de dirección e xestión ordinaria deste.
2. O/a decano/a da facultade será nomeado/a polo/a reitor/a por un período de catro 
anos, tras a elección pola Xunta de Facultade segundo o Regulamento Electoral 
Xeral da Universidade da Coruña, entre os profesores doutores adscritos ao centro e 
pertencentes  aos  corpos  docentes  universitarios.  Poderá  ser  reelixido/a  segundo 
determinen os Estatutos da Universidad da Coruña.
3. O/a decano/a da facultade será elixido/a pola maioría dos votos non nulos emitidos 
na Xunta de Centro. 
4. En caso de vacante, ausencia ou enfermidade, o/a decano/a será substituído/a polo/a 
vicedecano/a expresamente designado polo/a decano/a.
9

Artigo 24. Revogación do/a decano/a 
1. O/a decano/a poderá ser revogado mediante moción de censura, que será presentada 
diante da secretaría do centro.
2. A moción de censura deberá ir asinada por, polomenos, un terzo dos membros da 
Xunta, incluindo a proposta dun candidato alternativo, para poder ser tramitada.
3. Se a moción de censura reunira os requisitos anteriores, o/a decano/a ou quen faga as 
súas veces, terá que convocar unha Xunta extraordinaria con este único punto da 
orde do día nun prazo máximo de 20 días hábiles desde a data de presentación da 
moción.
4. A sesión será presidida polo membro de máis idade presente na Xunta e actuará 
como  secretario  o  que  o  for  do  centro,  salvo  que  se  presente  como  candidato 
alternativo,  en  cuxo  caso  será  substituido  polo  membro  presente que  designe  o 
presidente.
5. Aberta a sesión, o candidato alternativo disporá dun prazo máximo de 15 minutos 
para expoñer os argumentos que fundamentan a moción. De seguido, o/a decano/a 
disporá de igual tempo máximo para facer uso da palabra. A continuación abrirase 
unha quenda de intervencións dos membros da Xunta que o presidente da sesión 
distribuirá de acordo aos criterios que fixa o presente Regulamento no artigo 16. En 
todo caso, o/a decano/a e o candidato alternativo poderán replicar durante un tempo 
máximo de 15 minutos cada un.
6. Concluido o debate, procederase á votación da moción de censura que será nominal e 
secreta e requerirá, para a súa aprobación, o voto afirmativo da maioría absoluta da 
Xunta de Facultade.
7. Se fose aprobada a moción de censura, deberase comunicar ao Consello de Goberno 
nun prazo inferior a quince días hábiles desde a celebración da Xunta na que se 
votou.
8. Se a moción de censura non obtivese os votos necesarios, considerarase rexeitada, e 
os asinantes da mesma non poderán presentar outra moción de censura durante o 
mesmo mandato.
Artigo 25. Funcións do/a decano/a da facultade
Corresponde ao/á decano/a:
a) Representar o centro.
b) Presidir as reunións da Xunta de Centro e de calquera outro órgano colexiado delas 
e mais executar os seus acordos.
c) Velar polo cumprimento da legalidade en todas as actuacións do centro, polo bo 
funcionamento dos servizos e polo mantemento da disciplina académica.
d) Dirixir  e supervisar as actividades do centro,  especialmente a organización  das 
actividades docentes.
e) Proporlle  ao/á  reitor/a  o  nomeamento  e  cesamento  dos/as  vicedecanos/as  e 
secretario/a do centro.
f) Controlar  o  cumprimento  das funcións  do  persoal de administración  e servizos 
adscritos ao centro.
g) Presidir as comisións de selección do persoal docente e investigador contratado.
h) Exercer as restantes funcións derivadas do seu cargo, así como aquelas que lle 
atribúan as disposicións legais vixentes e os Estatutos da Universidade da Coruña, 
aprobados por Decreto 101/2004, de 13 de  maio.
10

Artigo 26. Vicedecano/a da facultade
1. Para o mellor desenvolvemento  das súas funcións, o/a decano/a contará co auxilio 
dos/as vicedecanos/as, nas áreas de actividade a que responda a súa denominación, 
que actuarán baixo a súa dirección e dependencia, e serán nomeados polo/a reitor/a 
por proposta do/a decano/a, de entre os membros da comunidade universitaria do 
centro.
2. Cesarán por decisión do/a reitor/a por proposta do/a decano/a, por petición propia e, 
en todo caso, cando conclúa o mandato do/a decano/a. Nos dous últimos casos, 
continuarán en funcións ata a toma de posesión dos seus sucesores.
Artigo 27. Funcións dos/as vicedecanos/as
Corresponderalles  dirixir  e  coordinar,  baixo  a  autoridade  do/a  decano/a,  a área  de 
competencia que este/a lles asigne. O/a decano/a designará quen o/a deberá substituír no 
caso de ausencia ou enfermidade.
Artigo 28. Secretario/a de facultade
1. O/a secretario/a do centro é a persoa que dá fe dos actos e acordos dos órganos de 
goberno e administración do centro. Será nomeado polo/a reitor/a, por proposta do/a 
decano/a, entre funcionarios/as adscritos/as a este centro.
2. Cesará por decisión do/a reitor/a por proposta do/a decano/a, por petición propia e, 
en todo caso, cando conclúa o mandato do/a decano/a. Nos dous últimos casos, 
continuará en funcións ata a toma de posesión do seu sucesor.
3. En caso de vacante, ausencia ou enfermidade, o/a secretario/a será substituído polo/a 
vicedecano/a que determine o/a decano/a.
Artito 29. Funcións do/a secretario/a
Serán funcións do/a secretario/a, ademais das legalmente establecidas, as seguintes:
a)  A formación e custodia dos libros de actas dos órganos colexiados do centro.
b)  A recepción e custodia das actas de cualificación de exames.
c)  A expedición de certificacións dos acordos e de todos os actos ou feitos que consten 
nos documentos oficiais do centro.
d)  A custodia do selo do centro e do rexistro deste.
e)  A publicidade dos acordos dos órganos colexiados do centro.
f) A notificación  dos acordos tomados na Xunta do centro aos membros da facultade 
ou  dos departamentos con docencia nela a quen atinxan directamente.  Se foran 
acordos relativos aos estudantes en xeral publicaranse no Taboleiro de Anuncios dos 
Alumnos e na páxina web da facultade.
g) Calquera outra función que lle delegue o/a decano/a ou que lle encomenden as 
disposicións legais vixentes e os Estatutos da Universidade da Coruña, aprobados 
por Decreto 101/2004, de 13 de maio. 
TÍTULO III. DA ACTIVIDADE DOCENTE
Artigo 30. Información da actividade docente
1. Os profesores con docencia na facultade comunicarán nos prazos establecidos polo/a 
decano/a os horarios das súas titorías.
2. Os  departamentos  con  docencia  na  facultade  comunicarán  os  profesores 
coordinadores de cada materia impartida na facultade que teñan encargada, que serán 
os responsables de entregar os programas e os criterios de avaliación.
11

3. Ao remate de cada curso académico elaborarase unha memoria docente que será 
utilizada a efectos de validacións.
Artigo 31. Revisión de exames
1. A publicación das notas dos exames farase con anterioridade á revisión dos mesmos.
2. A revisión deberá anunciarse cunha antelación de polo menos tres días hábiles.
3. O  profesorado  de  cada  materia  establecerá  un  procedimiento  que  permitirá  aos 
alumnos facer a revisión nun horario dentro dos anunciados.
Artigo 32. Reclamacións das cualificacións
Atendendo ao artigo 66.1.b dos Estatutos da Universidade da Coruña, o procedemento 
de reclamación ante o/a decano/a será o seguinte:
1. A partir da data de peche de actas fixado no calendario escolar ábrese un prazo de 
reclamacións de 15 días naturais.
2. Finalizado o prazo de reclamacións, o/a decano/a para cada unha delas, nun prazo 
máximo de 5 días hábiles, nomeará unha comisión de reclamacións, que haberá de 
constituírse dentro dos tres días hábiles seguintes.
3. Cada comisión de reclamacións estará formada por tres profesores, se é posible da 
área  de  coñecemento  da  materia  (sempre  polo  menos  dunha  área  afín),  e  non 
involucrados na avaliación do reclamante, e por un alumno membro da Xunta de 
Facultade proposto polo sector de alumnos desta. No caso de non haber  proposta 
farase un sorteo.
4. A comisión constituirase validamente cun mínimo de tres membros.
5. A comisión estudiará as demandas do reclamante e, se o cre necesario, escoitará ás 
partes intervintes. Nun prazo máximo de cinco días hábiles dende a súa constitución, 
emitirá un informe que será comunicado ao/á decano/a da facultade, quen resolverá. 
Cando se requira a votación, a mesma deberá ser secreta cando así o solicite algún 
membro da comisión.
6. Contra a resolución do/a decano/a poderá interpoñerse recurso de alzada de acordo 
co previsto nas normas de procedemento administrativo común.
Artigo 33. Dos recursos informáticos docentes
1. A facultade contará con persoal técnico destinado no centro que se encargará da 
xestión dos recursos informáticos docentes.
2. O/a decano/a da facultade poderá nomear a un/unha  coordinador/a deste persoal. As 
súas funcións serán:
a)  Executar os acordos da Xunta de Facultade.
b) Regular a distribución interna de funcións deste persoal.
c) Levar á comisión competente propostas sobre orzamento, colaboración con outros 
servizos da Universidade da Coruña ou adquisición de recursos.
d)  Elaborar  a  memoria  anual  de  actividades  así  como  a  información  sobre  os 
recursos.
e) Coordinar e promover as actividades necesarias para o bo funcionamento dos 
servizos informáticos que se presten aos usuarios na facultade.
3. A Xunta de Facultade elaborará unhas normas de uso dos recursos informáticos 
docentes co fin de implantar unha política de seguridade e de utilización destes. Estas 
normas  serán  de obrigado  cumprimento  para todos  os  membros  da comunidade 
universitaria, e daráselles a máxima difusión e publicidade.
12

TÍTULO IV. DO RÉXIME ECONÓMICO
Artigo 34. Recursos económicos
1. Para  a  realización  da  organización  do  ensino  e  dos  procesos  académicos, 
administrativos e de xestión a facultade dispón:
a)  Dos bens, equipos e instalacións que, previamente inventariados, a Universidade 
da Coruña lle destine.
b)  Dos recursos que nos orzamentos da Universidade da Coruña se lle asignen.
c)  Calquera outro recurso que puidese serlle atribuído.
2. Corresponde  aos  órganos  de  goberno  da  facultade  velar  polo  mantemento  e 
renovación  dos  recursos  adscritos  a  ela.  Da  súa  conservación  directa  son 
responsables todos os membros adscritos da facultade, e esta será supervisada polo/a 
decano/a.
Artigo 35. Competencias en materia económica
1. Corresponde ao decanato:
a)  Elaborar e presentar anualmente á  Xunta de Facultade, para o seu debate e, se for 
o  caso,  aprobación,  unha  estimación  dos  ingresos  e  gastos  do  centro  no  seu 
conxunto co reparto  máis pormenorizado posible dos capítulos e unidades de gasto 
previstos para o exercicio económico seguinte.
b)  Elaborar e presentar anualmente á Xunta de Centro durante o primeiro semestre, 
para o seu debate e, se for o caso, aprobación, unha conta xeral dos ingresos e 
gastos do centro no seu conxunto distinguindo capítulos, conceptos e, no que sexa 
posible, unidades de gasto do exercicio económico do ano anterior.
TÍTULO V. DA REFORMA DO REGULAMENTO
Artigo 36. Iniciativa de reforma do regulamento
Poderán propor  a reforma do presente regulamento un 25 % dos membros da Xunta de 
Facultade. A proposta de modificación presentarase  mediante escrito motivado dirixido 
ao/á decano/a, debidamente articulado e xustificado.
Artigo 37. Tramitación de reforma do Regulamento
O texto da proposta de reforma será enviado polo/a decano/a aos membros da Xunta de 
Facultade, que disporán de quince días para presentar emendas.
Transcorrido este prazo convocarase a  Xunta de Facultade para aprobar ou rexeitar a 
reforma  proposta.  Á  convocatoria  xuntaranse  as  emendas  presentadas  que  serán 
sometidas a debate e a votación.
Artigo 38. Aprobación da proposta de modificación do regulamento
Para a modificación do regulamento requirirase a súa aprobación por maioría absoluta 
da Xunta de Facultade e a súa posterior aprobación polo Consello de Goberno da 
Universidade. Se a proposta non é aprobada na Xunta de Facultade non poderá proporse 
a mesma reforma ata transcorrido un prazo dun ano.
13

DISPOSICIÓN ADICIONAL
ÚNICA. Porcentaxes de representación nos órganos  delegados ou comisións
Cando  se  utilicen  as  porcentaxes  de  composición  da  Xunta  de  Facultade  como 
referencia na  composición dos órganos delegados ou comisións, establecerase como 
mecanismo  de  redondeo  o  enteiro  máis  próximo,  garantindo  sempre  que  haxa 
representación de cada un dos sectores referenciados.
DISPOSICIÓNS TRANSITORIAS
ÚNICA. Período de adaptación da Comisión Permanente e comisións de traballo
A Comisión Permanente así como o resto de comisións existentes na facultade cando 
entre  en  vigor  o  presente  regulamento,  extinguiranse  no  prazo  máximo  dun  mes, 
debendo conformarse e constituírse a nova Comisión Permanente e demais comisións 
de conformidade co disposto neste regulamento nese prazo.
DISPOSICIÓNS FINAIS
PRIMEIRA. Derrogatoria
Queda derrogado o anterior regulamento de réximen interno do centro.
SEGUNDA. Entrada en vigor
O presente Regulamento entrará en vigor o mesmo día en que o aprobe o Consello de 
Goberno da Universidade da Coruña.
14